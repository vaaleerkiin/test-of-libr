<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>Document</title>
    <link rel="stylesheet" href="../style.css" />
  </head>
  <body id="№51">
    <div>
      <h2>51. Побут і звичаї давніх слов’ян.</h2>
      <p>
        Основним заняттям ранніх слов'ян було землеробство. Найдавнішим способом
        вирощування зернових культур у лісовій зоні було підсічне землеробство.
        На окремих ділянках лісу селяни спалювали повалені вітром сухі дерева і
        таким чином проводили підготовку землі під посіви. Нерідко перед
        вирубуванням лісу дерева підсікали, щоб вони швидше висихали у
        вертикальному положенні. Тоді дерева валили і спалювали. Попіл був
        добривом, він же розпушував ґрунт. Після трьох років використання
        виснажену землю залишали и освоювали нову ділянку. <br />
        У лісостеповій зоні слов'яни жили невеликими селищами. Селилися вони на
        берегах річок, де були гарні луки і добрі ґрунти для обробітку. Ранні
        слов'яни використовували тут перелогову систему обробітку ґрунтів. Поле
        оброблялося і засівалося до того часу, поки земля давала хороші врожаї.
        Коли ж врожаї падали, поле залишалося для "відпочинку", а
        використовувалося інше. У той час вільних земель було багато, і слов'яни
        завжди мали добрі врожаї. Вирощували слов'яни пшеницю, просо і ячмінь.
        Археологічні знахідки того часу свідчать, що слов'яни користувалися
        досить добрими знаряддями праці, зокрема у них вже був залізний серп,
        мотики, кістяні й дерев'яні сохи з металевими наконечниками. Слов'яни
        займалися також присадибним скотарством. Вони розводили велику рогату
        худобу, коней, свиней, полювали на хутрових звірів (хутра були цінним
        товаром). Слов'яни займалися рибальством, бортництвом (примітивним
        бджолярством), у лісах збирали гриби та ягоди. У слов'ян було розвинене
        ремесло. Найбільш поширеним було ковальство, залізоробне ремесло,
        гончарство, прядіння, чинбарство і ткацтво.<br />
        Свої житла слов'яни споруджували в основному з дерева, заглиблювали їх
        наполовину в землю. Такі будинки були більш надійними й теплими.
        Посередині хати розташовувалися печі – для обігріву житла і приготування
        їжі. Печі були без димарів, палили "по-чорному", дим виходив через
        отвори в даху. Наявність печей в житлах відрізняє слов'янські поселення
        від їхніх північних сусідів – угрофіннів і південних степових
        кочівників. У них посеред житла розміщувалось відкрите вогнище, над яким
        підвішували казан. Недалеко від будинку обов'язково споруджувалася яма –
        льох, де слов'яни зберігали зерно та інші продукти.<br />
        Слов'яни жили сусідською общиною, що поділялася на великі патріархальні
        сім'ї, у яких жили родичі декількох поколінь. Вони вели спільне
        господарство, володіли окремими господарськими будівлями, житлами,
        навіть невеликими поселеннями. Общини родичів жили у близьких
        поселеннях, що називалися "гніздами". Група таких "гнізд" об'єднувалася
        в плем'я. Пізніше такі племена починають об'єднуватись у союзи
        племен.<br />
        Слов'янські вірування сягають своїм корінням до релігійних уявлень
        індоєвропейської спільноти. Слов'янське язичництво – це не просто
        релігія, але й світогляд – цілісна система уявлень про світ і місце
        людини в ньому. У слов'янському світогляді існувала традиційна
        індоєвропейська трищаблева побудова світу богів, де на кожному рівні
        розміщувалися, як правило, парні боги, що в певному світі протистояли
        одне одному.<br />
        Основи слов'янського пантеону (сукупності богів) склалися у праслов'ян
        доби бронзи. Вищий, наднебесний світ, очолювали Сварог та Стрибог.
        Світлий Сварог пов'язувався зі спокійним, ясним, доброзичливим до людей
        станом неба. Похмурий "бог-батько" Стрибог уособлював темну, буремну
        силу, яка могла обернутися як на благо, так і на зло.<br />
        Головними постатями нижнього, підземного світу були Род – володар землі
        й усього живого та Велес – господар підземного світу. Велес вважався
        противником Перуна, провідником душ померлих до потойбічного світу. До
        богів підземного світу належала, ймовірно, Мати Сира Земля – богиня
        землі, врожаю, Велика Мати всього живого. Мокош, як її називали, була,
        вірогідно, дружиною Сварога та матір'ю Лади.<br />
        Пантеон богів не залишався незмінним упродовж слов'янської історії.
        Зміни в господарстві та суспільно-політичному житті обумовили зміни в
        ієрархії богів. Значно змінився культ Велеса: він став уважатися богом
        скотарства, а згодом й торгівлі. У давнину слов'яни часто
        використовували при розрахунках худобу, і Велес став захисником купецтва
        та гарантом договірних взаємин. Він також став уважатися богом урожаю,
        оскільки, як вирішили слов'яни, поховані в землі пращури захищають
        врожай. Під час жнив для Велеса завжди залишали на полі останній сніп
        хліба, із Велесом пов'язувалося й володіння потаємними знаннями
        "волхвування", уважалося, що він – провідник душ померлих у потойбічний
        світ.
      </p>
      <span></span>
    </div>
    <script src="utilit_script.js"></script>
  </body>
</html>
