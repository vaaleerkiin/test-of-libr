<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>Document</title>
    <link rel="stylesheet" href="../style.css" />
  </head>
  <body id="№52">
    <div>
      <h2>
        52. Християнізація – рушій нових культурних процесів у Київській Русі.
      </h2>
      <p>
        Запровадження християнства – це епохальний поворот в історії Київської
        Русі, який не тільки суттєво вплинув на всі галузі тогочасного
        суспільного життя, а й надовго визначив характерні особливості
        вітчизняної моделі історичного розвитку. Прийшовши до влади, Володимир
        Великий (980-1015 рр. правління) спробував провести релігійну реформу,
        суть якої полягала в модернізації язичництва, запровадженні на Русі
        культу єдиного бога – громовержця Перуна. Проте навіть модернізована
        стара релігія не відповідала потребам часу: вона гальмувала процес
        державотворення; не захищала багатства і привілеї феодальної верхівки,
        що набирала силу; ускладнювала розвиток зв’язків із християнськими
        країнами. Тому запровадження нової державної монотеїстичної релігії
        стало життєвою необхідністю. Вибір зупинили на християнстві
        візантійського зразка. <br />
        Прийняття християнства значно вплинуло на подальший розвиток Київської
        Русі:<br />
        1. Нова віра сприяла остаточному розкладу родового ладу й формуванню та
        зміцненню нових феодальних відносин у східних слов’ян. Християнство,
        сформоване як релігія класового суспільства, освячувало владу панівної
        еліти, соціальну диференціацію та всю феодальну систему. Водночас воно
        рішуче стверджувало рівність усіх перед Богом, чим закладало принципово
        нові підвалини в ідеологічні моделі майже всіх соціальних рухів, у тому
        числі – антифеодальних.<br />
        2. Православ’я стало надійним ґрунтом для створення могутньої,
        централізованої самодержавної країни. До кінця 80-х рр. Х ст. Русь була
        слабко консолідованою, поліцентричною державою, що зберігала єдність і
        форму завдяки мечам великокнязівської дружини. Одночасне проведення
        адміністративної та релігійної реформ якісно змінило ситуацію. Сприяючи
        централізації, вони зламали сепаратизм місцевих князів та племінних
        вождів, утвердили єдиновладдя київського князя як основу політичної
        моделі управління Руссю (християнське єдинобожжя стало своєрідним
        ідеологічним підґрунтям утвердження особистої влади верховного
        правителя).<br />
        3. Прийняття християнства сприяло зростанню міжнародного авторитету
        держави. Хрещення Русі та одруження на Багрянородній сестрі
        візантійського імператора ввели Володимира у коло християнської сім’ї
        європейських правителів, а Давньоруській державі відкрили шлях до її
        визнання європейською християнською спільнотою. З того часу великий
        князь ставав повноцінним суб’єктом міжнародного права: кордони його
        держави вважалися недоторканими (бодай номінально); на полі бою княжих
        воїнів брали в полон, а не в рабство та ін. Запровадження нової віри не
        стало основою ідеологічної та політичної залежності від Константинополя.
        Навпаки, воно сприяло налагодженню і розширенню плідних зв’язків,
        побудованих на принципі рівноправності, з багатьма європейськими
        країнами. Це підтверджують тісні контакти з Німеччиною, Польщею.
        Швецією. Римом. Після християнізації Русь була навіть тісніше пов’язана
        із Заходом, ніж із Візантією, про що свідчать численні шлюбні угоди
        династії Рюриковичів. Зокрема, потягом Х-ХІІІ ст. вони уклали 83 шлюби з
        представниками західноєвропейських родин, а з членами візантійських
        династій – лише 12.<br />
        4. Під впливом християнства поступово відбулася докорінна зміна
        світобачення та світосприйняття населення Давньоруської
        держави.Особливістю язичницького світогляду було обожнення природи.
        Язичництво пригнічувало людську душу і виховувало страх перед природних
        силами. Оголошення християнством Бога надприродною силою, яка керує
        світом, докорінно змінило ситуацію, позбавивши людину цього страху.
        Поступово відбувається зміна акцентів у релігійній вірі: він
        переноситься із зовнішнього на внутрішній світ людини, внаслідок чого
        людина отримує свободу вибору поведінки. Справедлива розплата чекає в
        потойбічному світі. Такі якісні зміни помітно вплинули на звичаї та
        мораль ранньофеодального суспільства: певною мірою пом'якшуються
        стосунки між людьми, було усунено полігамію, засуджено звичаї родової
        помсти, поліпшилося ставлення до бідних, особливо до рабів.<br />
        5. Нова віра заклала якісно нові підвалини в культурній сфері, сприяла
        розвитку писемності, літератури, архітектури та мистецтва. Прийняття
        християнства стало великою культурною революцією. Але у Х ст.
        Візантійська імперія була найцивілізованішою державою Європи. Прийнявши
        християнство, Русь за досить короткий час перейняла кращі досягнення
        розвинутої візантійської культури.<br />
        Отже, запровадження християнства на Русі, безумовно, було явищем
        прогресивним. Воно сприяло формуванню та зміцненню феодальних відносин,
        розвитку державності, зростанню міжнародного авторитету, розвитку
        культури.
      </p>
      <span></span>
    </div>
    <script src="utilit_script.js"></script>
  </body>
</html>
